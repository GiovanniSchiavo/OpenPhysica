# Richiami di teoria dei campi

Prima di addentrarci nello studio dell’elettromagnetismo, teoria completa e
sintetica di tutti gli effetti elettromagnetici, ci concentreremo a riprendere alcuni strumenti matematici di fondamentale importanza per la comprenzione
del corso.

In elettromagnetismo viene fatto largo uso della teoria dei campi.

Un campo è un ente matematico legato ad una grandezza fisica[^1], funzione dello spazio e del tempo.
Un esempio molto semplice di campo è quello della temperatura corporea, 
che sarà genericamente funzione dello spazio (la posizione in cui mettiamo il termometro), 
infatti il termometro misurerà temperature diverse
se messo in bocca o sotto l’ascella, e del tempo, infatti se ci ammaliamo la
temperatura corporea sale.
La temperatura corporea è quindi un campo, genericamente lo scriveremo con $T(x, y, z, t)$. Questo è un campo scalare, caratterizzato da un
dominio di definizione, in questo caso la superficie del nostro corpo[^2].

Possiamo anche definire il campo della temperatura della nostra camera.
In generale un campo è scalare quando la misura non dipende dal particolare sistema di riferimento in cui ci mettiamo. Una generalizzazione diretta
sono i campi vettoriali. Essi associano alla quaterna dello spazio-tempo una
quantità vettoriale.
Di campi vettoriali ne esistono un infinità, un esempio intuitivo è il
campo delle velocità delle particelle di un fluido. Questo può essere indicato
con la notazione:
$$
\vec{v}(x, y, z, t) = \Big(v_x(x, y, z, t), v_y(x, y, z, t), v_z(x, y, z, t)\Big).
$$

Un altro esempio notevole di campo vettoriale è il campo gravitazionale.

[^1]: Una grandezza fisica è un ente introdotto sulla base di una procedura di misura,
esperimento concettuale.

[^2]: Non ha alcun senso parlare della temperatura corporea se non ci mettiamo in una
particolare quaterna di coordinate $(x, y, z, t)$ che corrisponde ad un punto giacente sulla
superficie del nostro corpo.